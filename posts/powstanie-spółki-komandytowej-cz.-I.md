---
date: '2021-08-22'
category: 'spolka_komandytowa'
title: 'Powstanie spółki komandytowej cz. I'
excerpt: 'Komplementariusz to wspólnik, który wobec wierzycieli ponosi odpowiedzialność za zobowiązania spółki bez ograniczenia.'
image: writing.jpg
video: ''
---

Założenie spółki komandytowej obejmuje szereg czynności i aspektów. W tym artykule przedstawię ogóle ramy tego procesu.

Zgodnie z definicją kodeksową, spółka komandytowa jest spółką osobową mająca na celu prowadzenie przedsiębiorstwa pod własną firmą. 
Cechą charakterystyczną dla tej spółki jest podział wspólników na komplementariuszy i komandytariuszy. 

### Jak rozumieć ten podział ?

Komplementariusz to wspólnik, który wobec wierzycieli ponosi odpowiedzialność za zobowiązania spółki bez ograniczenia. Jednocześnie jednak prowadzi on sprawy spółki i reprezentuje spółkę na zewnątrz. 

Komandytariusz natomiast to wspólnik, który wobec wierzycieli ponosi odpowiedzialność do wysokości sumy komandytowej. Zasadniczo, nie reprezentuje jednak spółki i nie prowadzi jej spraw. Mamy tu zatem do czynienia z odstępstwem od zasady, że wspólnicy spółek osobowych ponoszą pełną odpowiedzialność za zobowiązania spółki.

### Czym jest suma komandytowa ?

Suma komandytowa to określona w kwocie pieniężnej górna granica odpowiedzialności komandytariusza za zobowiązania spółki komandytowej wobec jej wierzycieli. Jeżeli więc na przykład suma komandytowa została ustalona w odniesieniu do konkretnego wspólnika na kwotę 30 000 zł, to do tej właśnie kwoty ponosi on odpowiedzialność za zobowiązania spółki. 

### Jak wskazać firmę spółki ?

Firma spółki komandytowej powinna zawierać nazwisko jednego lub kilku komplementariuszy oraz dodatkowe oznaczenie "spółka komandytowa". Dopuszczalne jest używanie w obrocie skrótu "sp.k.". Jeżeli komplementariuszem jest osoba prawna, firma spółki komandytowej powinna zawierać pełne brzmienie firmy (nazwy) tej osoby prawnej z dodatkowym oznaczeniem "spółka komandytowa". Nie wyklucza to zamieszczenia nazwiska komplementariusza, który jest osobą fizyczną.

Należy pamiętać, aby w firmie spółki nie umieścić nazwiska lub firmy (nazwy) komandytariusza. W przypadku zamieszczenia nazwiska lub firmy (nazwy) komandytariusza w firmie spółki, komandytariusz ten odpowiada wobec osób trzecich tak jak komplementariusz.

### W jakim momencie powstanie spółka ? Czy ma to znaczenie dla odpowiedzialności wspólników za zobowiązania spółki ?

Założenie spółki komandytowej w tradycyjny sposób (nie za pośrednictwem Internetu) odbywa się etapowo. Najpierw wspólnicy podpisują umowę w formie aktu notarialnego. W nauce prawa wskazano, iż z tym momentem, na, co do zasady krótki okres czasu, zawiązuje się spółka cywilna. W tym okresie funkcjonuje więc solidarna odpowiedzialność wspólników. Następnie spółkę wpisuje się do Krajowego Rejestru Sądowego. Wtedy, z momentem jej wpisu do KRS, powstaje spółka komandytowa, w której zasady odpowiedzialności wspólników wobec wierzycieli opisałem powyżej. 


