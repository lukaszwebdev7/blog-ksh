---
date: '2021-08-03'
category: 'prosta_spolka_akcyjna'
title: 'Akcje w prostej spółce akcyjnej'
excerpt: 'Akcje w prostej spółce akcyjnej nie są odpowiednikami akcji w spółce akcyjnej, czy spółce komandytowo-akcyjnej.'
image: akcje.jpg
video: ''
---

Akcje w prostej spółce akcyjnej nie są odpowiednikami akcji w spółce akcyjnej, czy spółce komandytowo-akcyjnej. Zgodnie z art. 300 (2) § 3 k.s.h. akcje prostej spółki akcyjnej nie posiadają wartości nominalnej, nie stanowią części kapitału akcyjnego i są niepodzielne.

Zgodnie z art. 300 (29) § 1 k.s.h. akcje w PSA nie mają formy dokumentu, co należy rozumieć tak, że nie mają formy papierowej, są zdematerializowane. Akcje tej spółki są papierami wartościowymi, ale nie mogą zostać wprowadzone do obrotu na zorganizowanym rynku kapitałowym na przykład na Giełdzie Papierów Wartościowych. 

### Czy akcje w prostej spółce akcyjnej mają jakąś wartość ?

Brak wartości nominalnej akcji nie oznacza, że takiej akcji nie można wycenić. Akcja ma wartość rynkową, likwidacyjną (na wypadek egzekucji), a także księgową. 
Poza tym akcje mają wartość emisyjną, czyli cenę nabycia akcji przez akcjonariusza. Cenę emisyjną akcji, zgodnie art. 300 (5) § 1 pkt 3 k.s.h., określa się w umowie prostej spółki akcyjnej. 

### Co znaczy, że akcje nie stanowią części kapitału akcyjnego ?

Oznacza to, że akcje nie tworzą kapitału akcyjnego (własnego). Kapitał akcyjny tworzą bowiem wniesione do spółki wkłady kapitałowe, a zatem wkłady pieniężne oraz wkłady niepieniężne z wyłączeniem wkładów w postaci praw niezbywalnych lub świadczenia pracy lub usług. Kapitał akcyjny nie dzieli się na akcje. O jego wysokości nie stanowi więc liczba akcji. 

### Co znaczy, że akcje są niepodzielne ?

Niepodzielność akcji oznacza, że nie jest dopuszczalne dzielenie akcji na ułamkowe czy procentowe części. Akcja może być jednak przedmiotem współwłasności łącznej (może przysługiwać więcej niż jednej osobie). Taka akcja będzie miała kilku współwłaścicieli, którzy łącznie będą wykonywać swoje uprawnienia. 

### Jaką rolę pełnią akcje w prostej spółce akcyjnej ?

Akcje w prostej spółce akcyjnej wyrażają prawa członkowskie w spółce, innymi słowy, z akcji wypływa ogół uprawnień akcjonariusza w spółce akcyjnej. Akcjonariusz może mieć jedną, albo więcej akcji. Pozycję akcjonariusza wyznacza stosunek przysługujących mu akcji do liczby wszystkich akcji wyemitowanych w danej spółce, co wynika z art. 4 § 2 (2) k.s.h.

