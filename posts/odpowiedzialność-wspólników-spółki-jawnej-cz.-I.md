---
date: '2021-07-06'
category: 'spolka_jawna'
title: 'Odpowiedzialność wspólników spółki jawnej cz. I'
excerpt: 'Zgodnie z art. 22 § 2 k.s.h., jest to odpowiedzialność osobista, nieograniczona, solidarna ze spółką oraz pozostałymi wspólnikami.'
image: odpow_I.jpg
---

Odpowiedzialność wspólników spółki jawnej za zobowiązania tej spółki jest cechą charakterystyczną prowadzenia działalności gospodarczej w tej formie. Powstaje ona z mocy prawa w związku z uzyskaniem statusu wspólnika spółki jawnej.

Zgodnie z art. 22 § 2 k.s.h., jest to odpowiedzialność osobista, nieograniczona, solidarna ze spółką oraz pozostałymi wspólnikami. Przepis ten ma charakter bezwzględnie obowiązujący, co oznacza, że wspólnicy nie mogą wyłączyć tej odpowiedzialności w relacjach z podmiotami trzecimi. 


### Jak rozumieć te pojęcia ?

Odpowiedzialność nieograniczona oznacza, że wspólnik ponosi ją z całego swojego majątku. Odpowiedzialność solidarną ze spółką i pozostałymi wspólnikami należy interpretować jako solidarność bierną w rozmumieniu art. 366 k.c. W wyroku Sądu Najwyższego z dnia 14 kwietnia 2016 r., IV CSK 503/15, wskazano, że „Z istoty solidarności wynika, że spółka jawna i jej wspólnicy są zobowiązani w ten sposób, iż wierzyciel może żądać całości lub części świadczenia od wszystkich tych podmiotów łącznie, od kilku z nich lub od każdego z osobna, a zaspokojenie wierzyciela przez któregoś z dłużników zwalnia pozostałych. Sprawa o świadczenie, za które dłużnicy odpowiadają solidarnie, nie musi się zatem toczyć z udziałem ich wszystkich, a wyrok nie musi dotyczyć ich niepodzielnie. Solidarność bierna istnieje w interesie wierzyciela, nie może więc on być zmuszony do prowadzenia sprawy przeciwko wszystkim dłużnikom, jeżeli jest to sprzeczne z jego interesem".

### W czyim interesie przyjęto model odpowiedzialności biernej ?

W uchwale Sądu Najwyższego z dnia 28 lutego 2013 r., III CZP 108/12, wskazano nadto, że: „Proces o świadczenie, za które dłużnicy odpowiadają solidarnie nie musi się toczyć z udziałem ich wszystkich, a wyrok nie musi dotyczyć ich niepodzielnie. Dłużnik, przeciwko któremu wierzyciel dochodzi roszczenia, nie może kwestionować skierowania powództwa właśnie przeciwko niemu, żądając dopozwania pozostałych dłużników. Gdy powód - wierzyciel pozywa tylko jednego ze współdłużników solidarnych, nie ma mechanizmów procesowych, które pozwalałyby na dopozwanie, wbrew jego woli, także pozostałych dłużników. Racje dłużników dotyczące charakteru zobowiązania i wzajemnych relacji między nimi nie mogą zwolnić żadnego z nich z odpowiedzialności względem wierzyciela. Dłużnikowi nie służy też beneficium divisionis, dzięki któremu mógłby domagać się ograniczenia należności zasądzonej wyrokiem do przypadającej na niego części długu. Wierzyciel nie jest jednak związany wyborem pozwanego - dłużnika, którego dokonał. Kierując pozew przeciwko jednemu spośród kilku dłużników nie wykonuje on prawa podmiotowego kształtującego, dlatego na każdym etapie postępowania może zmienić decyzję. Solidarność bierna istnieje w interesie wierzyciela, nie może on być zmuszony do prowadzenia procesu przeciwko wszystkim dłużnikom, jeżeli jest to sprzeczne z jego interesem, a zwłaszcza jeśli powoduje zbędną zwłokę postępowania. W konsekwencji żaden z pozwanych dłużników nie jest uprawniony do tego, by kwestionować oddalenie powództwa w stosunku do pozostałych dłużników, cofnięcie wobec nich pozwu i umorzenie postępowania”. 

