---
date: '2021-07-07'
category: 'spolka_jawna'
title: 'Odpowiedzialność wspólników spółki jawnej cz. II'
excerpt: 'W świetle art. 31 k.s.h. odpowiedzialność wspólników jest, w przeciwieństwie do odpowiedzialności samej spółki, subsydiarna.'
image: odpow_II.jpg
video: ''
---
### Kiedy wierzyciel będzie uprawniony do sięgnięcia do majątku wspólnika ?

W świetle art. 31 k.s.h. odpowiedzialność wspólników jest, w przeciwieństwie do odpowiedzialności samej spółki, subsydiarna tj. wierzyciel spółki może prowadzić egzekucję z majątku wspólnika w przypadku, gdy egzekucja z majątku spółki okaże się bezskuteczna. Przepis ten nakazuje więc najpierw prowadzić egzekucję do majątku spółki. Dopiero gdy egzekucja z majątku spółki okaże się bezskuteczna, bądź gdy jest oczywiste, że będzie bezskuteczna, wierzyciel może skierować egzekucję przeciwko wspólnikom. W tym celu wierzyciel musi wystąpić do sądu o nadanie klauzuli wykonalności tytułowi egzekucyjnemu przeciwko wspólnikowi (wspólnikom) ponoszącemu odpowiedzialność bez ograniczenia za zobowiązania spółki całym swoim majątkiem (art. 778(1) k.p.c.).

### Czy ustanie działalności spółki wpływa na odpowiedzialność wspólników ?

W orzecznictwie przyjęto, że wspólnicy ponoszą odpowiedzialność za zobowiązania spółki nawet wówczas, gdy dłużnik główny (spółka) już nie istnieje. Ma to przy tym miejsce niezależnie od tego, czy spółka ustała na skutek przeprowadzenia likwidacji, czy w sposób uproszczony (wyrok Sądu Najwyższego z 27 kwietnia 2017 r., sygn. akt IV KK 108/17, uchwała Sądu Najwyższego z 4 września 2009 r., sygn. akt III CZP 52/09, wyrok Sądu Apelacyjnego w Warszawie z 29 stycznia 2016 r., sygn. akt I ACa 630/15, wyrok Sądu Apelacyjnego w Katowicach z 18.12.2008 r., sygn. akt I ACa 726/08).

Odpowiedzialność wspólników spółki jawnej za zobowiązania spółki nie jest uzależniona od tego, czy to bezpośrednio konkretny wspólnik doprowadził do jego powstania. Odpowiedzialność nie zależy od zawinienia. Zachodzi wówczas, gdy spółka odpowiada za jakiś dług.  

### Czy wspólnik, który dokonał zapłaty może domagać się zwrotu części zapłaconej kwoty od pozostałych wspólników ? 

„Wspólnik spółki jawnej, który spełnił świadczenie na rzecz wierzyciela tej spółki, może żądać od innego jej wspólnika zwrotu odpowiedniej części tego świadczenia wraz z kosztami procesu wytoczonego, przeciwko niemu, chyba że pozwany wspólnik skutecznie podniesie zarzut wadliwego prowadzenia procesu przez wspólnika pozwanego przez wierzyciela” (uchwała Sądu Najwyższego z 28 lutego 2013 r., sygn. akt III CZP 108/12).
