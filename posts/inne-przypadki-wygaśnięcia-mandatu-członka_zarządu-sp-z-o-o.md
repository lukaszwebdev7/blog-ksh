---
date: '2021-07-31'
category: 'spolka_z_o_o'
title: 'Inne przypadki wygaśnięcia mandatu członka zarządu sp. z o.o.'
excerpt: 'Stanie się tak, jeśli członek zarządu zostanie skazany prawomocnym wyrokiem za popełnienie przestępstwa ...'
image: hammer.jpg
video: ''
---

Do wygaśnięcia mandatu członka zarządu spółki z ograniczoną odpowiedzialnością dojdzie także w kilku innych sytuacjach, aniżeli wskazane w przepisach art. 202 i 203 k.s.h. 

Stanie się tak, jeśli członek zarządu zostanie skazany prawomocnym wyrokiem za popełnienie przestępstwa m.in. z art. 587 k.s.h., 590 k.s.h., art. 591 k.s.h. Art. 587 k.s.h. dotyczy ogłaszania nieprawdziwych danych przy wykonywaniu obowiązków określonych w przepisach kodeksu spółek handlowych dotyczących spółek kapitałowych oraz procesów transformacyjnych w spółkach handlowych (tj. połączeniowych, podziałowych i przekształceniowych). Art. 590 k.s.h. dotyczy umożliwienia bezprawnego głosowania na walnym zgromadzeniu lub bezprawnego wykonywania praw mniejszości, a art. 591 k.s.h. posługiwania się, przy głosowaniu na walnym zgromadzeniu lub wykonywaniu praw mniejszości,  fałszywym zaświadczeniem o złożeniu dokumentu akcji uprawniającej do głosowania lub fałszywym świadectwem rejestrowym, cudzym dokumentem akcji bez zgody właściciela, cudzym dokumentem akcji, która nie uprawnia jej właściciela do głosowania, fałszywym zaświadczeniem o prawie uczestnictwa w walnym zgromadzeniu spółki publicznej, fałszywymi instrukcjami do głosowania na walnym zgromadzeniu spółki publicznej. 

Stanie się tak jeśli wobec członka zarządu zostanie orzeczony zakaz pełnienia funkcji członka zarządu na podstawie art. 373 ust. 1 Prawa upadłościowego.

Z oczywistych względów do utarty mandatu dojdzie także w sytuacji otwarcia likwidacji spółki. Członkowie zarządu mogą jednak zostać likwidatorami. 

Stanie się tak wskutek rozwiązania spółki w związku z połączeniem jej z inną spółką, bądź w związku przekształceniem lub podziałem spółki. 

Przyczyny wygaśnięcia mandatu członka zarządu mogą też być określone w umowie spółki, która może przewidywać taki skutek na przykład wobec utraty przez określonego członka zarządu statusu wspólnika.

Członek zarządu utraci mandat także w wyniku pozbawienia go pełnej zdolności do czynności prawnych - wskutek ubezwłasnowolnienia. 
