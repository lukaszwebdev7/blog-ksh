---
date: '2021-07-14'
category: 'spolka_partnerska'
title: 'Kto może być partnerem (wspólnikiem) w spółce partnerskiej ?'
excerpt: 'Partnerami w spółce mogą być wyłącznie osoby fizyczne, uprawnione do wykonywania wolnych zawodów, określonych w art. 88 lub w odrębnej ustawie.'
image: med.jpg
---

Spółką partnerską jest spółka osobową, utworzoną przez wspólników (partnerów) w celu wykonywania wolnego zawodu w spółce prowadzącej przedsiębiorstwo pod własną firmą. Spółka może być zawiązana w celu wykonywania więcej niż jednego wolnego zawodu, chyba że odrębna ustawa stanowi inaczej.
Partnerami w spółce mogą być wyłącznie osoby fizyczne, uprawnione do wykonywania wolnych zawodów, określonych w art. 88 lub w odrębnej ustawie.

Zgodnie z art. 88 k.s.h., partnerami w spółce mogą być osoby uprawnione do wykonywania następujących zawodów: adwokata, aptekarza, architekta, inżyniera budownictwa, biegłego rewidenta, brokera ubezpieczeniowego, doradcy podatkowego, maklera papierów wartościowych, doradcy inwestycyjnego, księgowego, lekarza, lekarza dentysty, lekarza weterynarii, notariusza, pielęgniarki, położnej, fizjoterapeuty, radcy prawnego, rzecznika patentowego, rzeczoznawcy majątkowego i tłumacza przysięgłego.

W odrębnej ustawie określono na przykład możliwość prowadzenia spółki partnerskiej przez psychologów. Art. 18 ust. 2 ustawy z dnia 8 czerwca 2001 r. o zawodzie psychologa i samorządzie zawodowym psychologów stanowi bowiem, że prywatna praktyka psychologiczna może być wykonywana jako indywidualna działalność gospodarcza albo w formie spółki partnerskiej, po uzyskaniu zezwolenia właściwego marszałka województwa.

### Czy, w ramach spółki partnerskiej, można łączyć wykonywanie wolnego zawodu z prowadzeniem działalności gospodarczej, niestanowiącej wykonywania wolnego zawodu ? 

W nauce prawa wskazano, że nie jest to dopuszczalne. „W ramach spółki partnerskiej można wykonywać wyłącznie dany, określony w art. 88 bądź w ustawie szczególnej, wolny zawód albo dwa lub więcej z tych wolnych zawodów, jeżeli nie ma szczególnego zakazu ustawowego (art. 86 § 2), natomiast nie można w ramach takiej spółki łączyć wykonywania wolnego zawodu z inną działalnością, niestanowiącą takiego zawodu, np. spółka partnerska tłumaczy przysięgłych nie może jednocześnie zajmować się nauczaniem języków obcych” (M. Rodzynkiewicz [w:] Kodeks spółek handlowych. Komentarz, wyd. VII, WKP 2018, art. 88).

### Czy partnerem w spółce partnerskiej może być osoba mająca ograniczoną zdolność do czynności prawnych ?

Osoby mające ograniczoną zdolność prawną nie mogą być wspólnikami (partnerami) w spółce partnerskiej. 

### Czy partnerami w spółce partnerskiej mogą być obcokrajowcy ?

Obywatelstwo i miejsce zamieszkania wspólników nie mają wpływu na możliwość zawiązania spółki partnerskiej. Istotne jest, czy wspólnikowi przysługują uprawniania zawodowe w świetle przepisów regulujących wykonywanie określonego wolnego zawodu. 
