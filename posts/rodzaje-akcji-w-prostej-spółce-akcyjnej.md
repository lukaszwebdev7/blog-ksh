---
date: '2021-08-04'
category: 'prosta_spolka_akcyjna'
title: 'Rodzaje akcji w prostej spółce akcyjnej'
excerpt: 'Akcje w prostej spółce akcyjnej można podzielić na zwykłe i uprzywilejowane (związane z pewnymi uprawieniami).'
image: rodzaje.jpg
---

Akcje w prostej spółce akcyjnej można podzielić na zwykłe i uprzywilejowane (związane z pewnymi uprawieniami). 

Zgodnie z art. 300 (25) k.s.h. spółka może emitować akcje o szczególnych uprawnieniach, które powinny być określone w umowie spółki (akcje uprzywilejowane). Uprzywilejowanie to może dotyczyć w szczególności prawa głosu, prawa do dywidendy lub podziału majątku w przypadku likwidacji spółki.

Wobec akcji uprzywilejowanej w zakresie dywidendy może być wyłączone prawo głosu (akcja niema) – art. 300 (27) k.s.h.

O uprzywilejowaniu należy mówić także w przypadku, nieznanych dotychczas polskiemu ustawodawstwu, akcji założycielskich. W przypadku tych akcji każda kolejna emisja nowych akcji nie może naruszać określonego minimalnego stosunku liczby głosów przypadających na te akcje uprzywilejowane do ogólnej liczby głosów przypadających na wszystkie akcje spółki. W przypadku emisji nowych akcji, która mogłaby naruszyć ten stosunek, liczba głosów z akcji założycielskich ulega odpowiedniemu zwiększeniu – art. 300 (26) k.s.h. 

Akcje założycielskie stanowią zatem szczególny rodzaj uprzywilejowania akcji co do głosu. W takim przypadku umowa spółki nie określa stałej liczby głosów przypadających na jedną akcję, ale minimalny procent głosów wynikający z akcji uprzywilejowanych. Jeżeli więc założyciel spółki będzie dysponował akcjami, które będą dawały 30 % głosów w spółce, to po emisji nowych akcji nadal będzie dysponował minimum 30 % głosów, a liczba głosów z jednej jego akcji ulegnie zwiększeniu. 

Takie rozwiązanie pozwala zachować założycielowi spółki (założycielom spółki) dotychczasową pozycję w spółce przy jednoczesnym jej dokapitalizowaniu. Założyciele spółki nie muszą opłacać nowych akcji, aby zachować dotychczasową pozycję. 

W nauce prawa wyrażono pogląd, że możliwa jest sytuacja, w której akcje założycielskie uprawniają do 100 % głosów, a pozostałe akcje są akcjami niemymi.
