---
date: '2021-07-01'
category: 'prosta_spolka_akcyjna'
title: 'Nowa spółka w Kodeksie spółek handlowych'
excerpt: 'PSA jest nowoczesną formą niepublicznej spółki kapitałowej przeznaczoną dla innowacyjnych przedsięwzięć.'
image: psa.jpg
video: ''
---

Prosta spółka akcyjna została dodana do polskiego systemu prawnego z dniem 1.07.2021 r. ustawą z 19.07.2019 r. o zmianie ustawy – Kodeks spółek handlowych oraz niektórych innych ustaw (Dz.U. poz. 1655).

Przyjęto, że może znaleźć zastosowanie szczególnie w działalności start-upów i nowych technologii. W uzasadnieniu projektu w/w ustawy wskazano, że: „PSA jest nowoczesną formą niepublicznej spółki kapitałowej przeznaczoną dla innowacyjnych przedsięwzięć. Ma łączyć korporacyjny charakter spółki jako osoby prawnej i jego podstawowy przejaw jakim jest wyłączenie osobistej odpowiedzialności wspólników za jej zobowiązania ze znaczną swobodą kształtowania stosunku spółki, zarówno jeśli chodzi o wzajemne relacje pomiędzy wspólnikami, jak i system zarządzania spółką oraz nadzoru nad tym procesem”.

Prosta spółka akcyjna jest spółką handlową i kapitałową. Występuje w niej kapitał akcyjny, który jednak nie jest dzielony na akcje i nie jest określany w umowie spółki. Jest osobą prawną. 

Zgodnie z art. 300 (1) § 1 k.sh. prosta spółka akcyjna może być utworzona przez jedną albo więcej osób w każdym celu prawnie dopuszczalnym, chyba że ustawa stanowi inaczej. Przepis ten należy rozumieć tak, że spółka może być utworzona przez osoby fizyczne, osoby prawne i jednostki organizacyjne nieposiadające osobowości prawnej, którym ustawa przyznaje zdolność prawną (na przykład spółkę jawną). 

Stosownie do z art. 300 (1) § 2 k.sh.  prosta spółka akcyjna nie może być zawiązana wyłącznie przez jednoosobową spółkę z ograniczoną odpowiedzialnością.

Firma spółki może być obrana dowolnie, powinna jednak zawierać dodatkowe oznaczenie "prosta spółka akcyjna". Dopuszczalne jest używanie w obrocie skrótu "P.S.A.". 

