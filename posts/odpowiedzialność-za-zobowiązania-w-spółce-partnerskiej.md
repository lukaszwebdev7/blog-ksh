---
date: '2021-05-20'
category: 'spolka_partnerska'
title: 'Odpowiedzialność za zobowiązania w spółce partnerskiej'
excerpt: 'Odpowiedzialność partnera w spółce partnerskiej należy wiązać przede wszystkim z jego błędem w sztuce.'
image: sztuka.jpg
video: ''
---

Zgodnie z art. 95 § 1 k.s.h. partner nie ponosi odpowiedzialności za zobowiązania spółki powstałe w związku z wykonywaniem przez pozostałych partnerów wolnego zawodu w spółce, jak również za zobowiązania spółki będące następstwem działań lub zaniechań osób zatrudnionych przez spółkę na podstawie umowy o pracę lub innego stosunku prawnego, które podlegały kierownictwu innego partnera przy świadczeniu usług związanych z przedmiotem działalności spółki.

### Jak to rozumieć ?

Odpowiedzialność partnera w spółce partnerskiej należy wiązać przede wszystkim z jego błędem w sztuce. 

O ile partner dopuści się błędu w sztuce, odpowiada za powstałe stąd zobowiązania całym swoim majątkiem razem ze spółką. Jest to odpowiedzialność solidarna. Taka odpowiedzialność zachodzi także w razie popełnienia błędu w sztuce przez pracowników i inne osoby pozostające pod kierownictwem danego partnera.

Jakkolwiek pozostali partnerzy nie ponoszą w takiej sytuacji osobistej odpowiedzialności, to może to mieć dla nich niekorzystne konsekwencje, albowiem w związku z odpowiedzialnością spółki może dojść do naprawienia szkody z majątku spółki, który powstał z wkładów wniesionych przez tych partnerów. 

Partnerzy ponoszą też subsydiarną odpowiedzialność za zobowiązania spółki, które nie powstały w  związku z wykonywaniem przez nich wolnego zawodu. Jeżeli więc na przykład spółka partnerska zakupi urządzenia z odroczonym terminem zapłaty ceny, a w momencie kiedy dojdzie konieczności zapłaty tej ceny majątek spółki będzie niewystarczający do jej pokrycia, do zapłaty mogą być pociągnięci partnerzy. 


### Co w razie popełnienia błędu przez kilku partnerów ?

W takim przypadku partnerzy odpowiadają solidarnie, jeżeli wynika to z umowy z klientem albo z ustawy. Przykładem takiej solidarnej odpowiedzialności będzie odpowiedzialność lekarzy za nieprawidłowe wykonanie przez nich operacji.

### Czy można przyjąć inny model odpowiedzialności ? 

Umowa spółki może przewidywać, że jeden albo większa liczba partnerów godzą się na ponoszenie odpowiedzialności tak jak wspólnik spółki jawnej. Model tej odpowiedzialności będzie zatem taki, jak opisałem w artykułach:

[Odpowiedzialność wspólników spółki jawnej cz. I](https://blog-ksh.vercel.app/posts/spolka_jawna/odpowiedzialność-wspólników-spółki-jawnej-cz.-I)

[Odpowiedzialność wspólników spółki jawnej cz. II](https://blog-ksh.vercel.app/posts/spolka_jawna/odpowiedzialność-wspólników-spółki-jawnej-cz.-II)
