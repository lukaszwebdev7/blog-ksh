---
date: '2021-06-04'
category: 'spolka_partnerska'
title: 'Odpowiedzialność regresowa partnera wobec spółki partnerskiej'
excerpt: 'W umowie spółki partnerskiej można zatem wyłączyć odpowiedzialność partnera względem spółki ...'
image: money.jpg
video: ''
---

W przypadku, gdy w ramach solidarnej odpowiedzialności partnera i spółki za błąd w sztuce partnera, dojdzie do uszczuplenia majątku spółki, spółka może mieć roszczenie regresowe wobec partnera w związku z uszczupleniem jej majątku.

W nauce prawa wskazano, że podstawą takiej odpowiedzialności partnera stanowi art. 376 § 1 Kodeksu cywilnego, zgodnie z którym jeżeli jeden z dłużników solidarnych spełnił świadczenie, treść istniejącego między współdłużnikami stosunku prawnego rozstrzyga o tym, czy i w jakich częściach może on żądać zwrotu od współdłużników. Jeżeli z treści tego stosunku nie wynika nic innego, dłużnik, który świadczenie spełnił, może żądać zwrotu w częściach równych.

W umowie spółki partnerskiej można zatem wyłączyć odpowiedzialność partnera względem spółki w przypadku wypłaty odszkodowania przez spółkę. Jeżeli jednak umowa spółki nic o tym nie stanowi, partner ponosi taką odpowiedzialność względem spółki.

Zwrot w częściach równych oznacza zwrot takiej części spełnionego świadczenia, jaka wynika z jego podziału przez liczbę dłużników. W konkretnym przypadku będzie to wyglądało na przykład tak, że jeżeli jeden z  partnerów na skutek swojego błędu wyrządził szkodę klientowi, w wyniku czego spółka spełniła świadczenie odszkodowawcze na rzecz tego klienta, to spółka może zażądać od tego partnera zwrotu połowy kwoty wypłaconej tytułem odszkodowania.

Na marginesie dodać należy, iż związku z istnieniem odpowiedzialności odszkodowawczej, z oczywistych względów, osoby wykonujące zawód w ramach spółki partnerskiej, ale i nie tylko w tej formie, zawierają umowy ubezpieczenia odpowiedzialności cywilnej. Pozwala to istotnie ograniczyć ryzyko pomniejszenia własnego majątku w sytuacji konieczności zapłaty odszkodowania. 
